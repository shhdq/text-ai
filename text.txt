tā kā šodienas globalizētajā pasaulē ES un tās dalībvalstis ir kļuvušas būtiski atkarīgas no
drošas kibertelpas, informācijas un digitālo tehnoloģiju drošas izmantošanas un elastīgiem
un drošiem informācijas pakalpojumiem un ar tiem saistītajām infrastruktūrām;

tā kā informācijas un komunikāciju tehnoloģijas izmanto arī kā represijas rīkus; tā kā šo
tehnoloģiju izmantošanas konteksts lielā mērā nosaka, kāda ietekme tām var būt kā
pozitīvas attīstības vai represiju līdzeklim; 

tā kā kiberproblēmas, kiberdraudi un kiberuzbrukumi pieaug dramatiskā tempā un lielā
mērā apdraud nacionālo valstu un privātā sektora drošību, aizsardzību, stabilitāti un
konkurētspēju; tā kā šādus draudus nedrīkst uzskatīt tikai par nākotnes problēmu; tā kā
lielākā daļa labi uzskatāmu un kaitniecisku kiberincidentu mūsdienās ir politiski motivēti; tā
kā vairākums kiberincidentu ir primitīvi, taču nozīmīgiem objektiem radītais apdraudējums
kļūst arvien sarežģītāks un tāpēc ir pamatoti nepieciešama padziļināta aizsardzība;

tā kā kibertelpa ar gandrīz diviem miljardiem globāli savienotu lietotāju ir kļuvusi par vienu
no visspēcīgākajiem un efektīvākajiem līdzekļiem demokrātisku ideju veicināšanai un
cilvēku organizēšanai, kad tie cenšas realizēt savus sapņus par brīvību un cīnīties pret
diktatūru; tā kā nedemokrātiski un autoritāri režīmi, izmantojot kibertelpu, aizvien vairāk
apdraud cilvēku tiesības uz vārda un biedrošanās brīvību; tā kā tādēļ ir svarīgi nodrošināt,
lai kibertelpa arī turpmāk būtu atvērta brīvai ideju, informācijas un izpausmes plūsmai;

tā kā ES un dalībvalstīs ir daudz politisku, likumdošanas un organizatorisku šķēršļu, kas
kavē vispārējas un vienotas kiberaizsardzības un kiberdrošības pieejas izveidi; tā kā
konfidenciālajā un neaizsargātajā kiberdrošības jomā trūkst kopējas definīcijas, standartu un
pasākumu;

tā kā ES iestādēs dalīšanās un koordinācija ar dalībvalstīm un dalībvalstu starpā, kā arī ar
ārējiem partneriem ir vēl aizvien nepietiekama;

tā kā ES un starptautiskajā līmenī trūkst skaidru un saskaņotu „kiberdrošības” un
„kiberaizsardzības” definīciju; tā kā dažādās valstīs kiberdrošības un citu galveno terminu
izpratne ir ļoti atšķirīga;